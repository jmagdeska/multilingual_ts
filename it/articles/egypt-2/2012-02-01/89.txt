Il complicato Pakistan
Nelle ultime settimane il paese è andato molto vicino all'ennesimo colpo di stato, mentre continua una dura lotta per il potere tra partiti, esercito e intelligence
Oggi la BBC e il quotidiano britannico The Times hanno pubblicato ampi stralci di un rapporto segreto della NATO secondo il quale i talebani, sostenuti dal Pakistan, sarebbero pronti a riprendere il controllo dell’Afghanistan nel 2014, quando si ritireranno i 130mila soldati della missione ISAF. Il documento confermerebbe dunque i forti sospetti degli ultimi tempi e cioè che i servizi segreti pakistani dell’ISI (Inter-Services Intelligence) starebbero aiutando i talebani a compiere attentati contro le forze straniere in Afghanistan. Inoltre, il rapporto, frutto di 27mila interrogatori di oltre 4mila talebani, sostiene che sono sempre di più gli afgani che lasciano l’esercito ufficiale per unirsi ai ribelli. Il ministro degli Esteri pakistano, Hina Rabbani Khar, che oggi è in visita proprio nella capitale afgana Kabul, ha respinto ogni accusa.
Il complicato Pakistan
Il Pakistan è un paese di 177 milioni di abitanti, ha il settimo esercito più grande del mondo, possiede armi nucleari e ha l’islam come religione di stato. Durante la sua breve storia (il nome stesso del paese è stato creato negli anni Trenta) ha attraversato quasi sempre momenti difficili, in primo luogo tra l’esercito e i fragili governi civili. Anche in questi giorni la situazione è particolarmente complicata e il paese è sembrato sull’orlo di un colpo di stato: nella lotta per il potere sono coinvolti i due principali partiti politici pakistani, l’esercito, la Corte suprema, gli Stati Uniti, la Cina e i talebani.
Nelle ultime settimane l’esercito ha sfruttato uno scandalo dai contorni poco chiari per aumentare le pressioni sul governo, il cosiddetto caso “Memogate”, che è iniziato a ottobre scorso ma si trascina da mesi. Al centro della vicenda c’è un breve documento inviato all’ammiraglio statunitense Mike Mullen poco dopo l’incursione delle forze speciali USA che hanno ucciso Osama Bin Laden. Mullen è stato Capo dello stato maggiore congiunto, la massima carica nelle forze armate statunitensi, fino al 30 settembre 2011, e lo era anche al momento di ricevere il memo. Il documento, di una pagina sola e non firmato, chiedeva agli Stati Uniti di prendere le difese del governo civile nella lotta politica contro i militari, per evitare l’espansione dell’estremismo islamico nel paese.
Nei giorni delle polemiche più violente tra il governo e i militari, che accusavano il presidente della Repubblica Asif Ali Zardari di essere a conoscenza del memorandum, si è parlato insistentemente della possibilità di un colpo di stato militare. Non sarebbe stato il primo: in meno di 70 anni di indipendenza dello stato pakistano, i militari hanno governato per una trentina. Dopo che il primo ministro Yousuf Raza Gilani ha cacciato il ministro della difesa, un ex generale, e ha preso in casa sua l’ex ambasciatore del Pakistan negli USA, Husain Haqqani (che dice di temere per la propria vita, con qualche ragione) la situazione sembra essersi tranquillizzata. Gilani ha ritirato questa settimana le sue ferme accuse ai vertici dell’esercito e dei servizi segreti, ma forse le forze armate hanno in programma altri metodi, più legali e “democratici”, per liberarsi dei governi scomodi. Foreign Policy, che ci ha dedicato una lunga analisi, lo ha chiamato “il colpo di stato al rallentatore”.
Nel Pakistan di oggi, la sfera di influenza delle forze armate è molto ampia, e non solo in campo politico. Secondo alcune stime, l’esercito controlla circa il 10% dell’economia pakistana, e possiede direttamente o indirettamente fabbriche di cemento e magazzini. Un ruolo importante dell’esercito nella vita economica è comune non solo in Pakistan, ma anche in parecchi paesi del mondo dove i militari hanno un’influenza più o meno stretta sulla vita politica, come Egitto, Turchia, Cina e Birmania, e paesi centroamericani come Honduras e El Salvador.
Ma negli ultimi anni l’esercito ha commesso una serie di errori. Tra il 1999 e il 2008, il paese è stato governato dal generale Pervez Musharraf e la gente è stata obbligata ad accettare un’alleanza militare con gli Stati Uniti, in una zona del mondo in cui il filoamericanismo non è molto di moda. Negli ultimi mesi, poi, l’esercito ha subito due colpi pesanti alla sua reputazione, che hanno danneggiato anche i rapporti con gli Stati Uniti: l’incursione delle forze speciali statunitensi che ha ucciso Bin Laden, di cui l’esercito pakistano era completamente all’oscuro (così come sembrava ignorare che il leader di al-Qaida si nascondesse a pochi metri da un’importante accademia militare) e l’attacco aereo della NATO del 26 novembre, che ha ucciso per errore 24 soldati dell’esercito pakistano.
La situazione politica
L’attuale presidente del Pakistan è Asif Ali Zardari, il vedovo della “signora di ferro” Benazir Bhutto, primo ministro per quattro anni tra il 1988 e il 1996 e uccisa due settimane prima delle elezioni generali del 2008 in un attentato di cui non sono mai stati chiariti né i mandanti né gli esecutori (con forti sospetti nei confronti dell’allora governo militare di Musharraf). Il primo ministro Gilani è in carica dal marzo 2008, e con tre anni e dieci mesi ha già battuto tutti i record di durata dei governi pakistani, nessuno dei quali è mai arrivato alla fine del mandato. Entrambi sono musulmani moderati (sciita Zardari, sufi Gilani) e fanno parte del Partito del Popolo Pakistano (PPP, fondato dal padre di Benazir Bhutto). Guidano un governo ampiamente conosciuto per essere tanto filoamericano quanto corrotto, inefficiente e impopolare. D’altra parte, Zardari è conosciuto da anni come “mister 10%”, dalla percentuale che richiedeva per gestire gli appalti pubblici durante il governo della moglie, e ha alle spalle diverse indagini e condanne per corruzione.
Il loro principale rivale è la Lega Musulmana Pakistana (N): la “N” fa parte del nome ufficiale e sta per “Nawaz”, dal nome di Nawaz Sharif, ex primo ministro e proprietario della più grande società pakistana per la produzione del ferro e dell’acciaio, che ha vissuto in esilio a Londra da quando venne destituito con un colpo di stato militare (incruento) del generale Musharraf, dopo che il primo ministro aveva provato a rimuoverlo. Sharif è tornato in Pakistan meno di cinque anni fa dopo i molti anni di esilio forzato: i rapporti con l’esercito, per forza di cose, non sono molto buoni.
Questo articolo non è più commentabile. Abbonati al Post per commentare le altre notizie.
