Port Said , cosa è successo
Le foto e la ricostruzione degli scontri di ieri in Egitto e perché la giunta militare è accusata della strage :
sono morte almeno 74 persone
16.45 – Tutte le partite della massima serie calcistica egiziana sono stati sospesi a tempo indeterminato .
In questo canale di UStream si può vedere una diretta delle manifestazioni .
14.59 – Questo è il programma delle manifestazioni di oggi al Cairo , secondo il quotidiano egiziano al-Ahram :
i gruppi del tifo organizzato ( conosciuti come gli Ultras ) delle due maggiori squadre egiziane , al-Ahly e Zamalek , si sono uniti in un unico corteo diretto alla sede del parlamento egiziano .
Il gruppo Ultras Alhawy dell’ Ahly , uno dei maggiori , è partito dalla sua sede centrale vicino a piazza Tahrir e si è unito al gruppo degli Ultras Cavalieri Bianchi dello Zamalek .
A loro si sono unite altre migliaia di persone di diversi movimenti politici .
Altri due cortei sono in programma per le 4 del pomeriggio ( le tre in Italia ) diretti al ministero dell’ interno e della difesa .
13.45 – Nel centro del Cairo si sta radunando una grande folla che protesta contro il modo in cui le autorità hanno gestito le violenze di ieri a Port Said .
Il governo di transizione e il parlamento egiziano , insediato da una decina di giorni , stanno tenendo riunioni di emergenza .
Quella del parlamento si è aperta con un minuto di silenzio .
Successivamente , il presidente dell’ assemblea Mohamed Saad al-Katatni ha detto che gli scontri sono stati “ lavoro del diavolo ” e che la rivoluzione egiziana è “ in pericolo ” .
Il primo ministro egiziano Kamal el-Ganzuri ha deciso di sciogliere il consiglio della federazione calcistica egiziana .
Il primo ministro ha informato il parlamento che oltre al capo della sicurezza , anche il governatore di Port Said ha rassegnato le dimissioni .
— — — Almeno 74 persone , secondo il ministero della Sanità egiziano , sono morte ieri nei disordini che sono seguiti a una partita della Serie A di calcio egiziana tra una squadra di Port Said , l’ El-Masry , e l’ Al-Ahly , una squadra del Cairo che è tra le più celebri dell’ Egitto e di tutta l’ Africa .
Oltre mille sarebbero rimaste ferite .
La partita si teneva al Port Said Stadium di Port Said , una città costiera di circa 600.000 abitanti all’ estremità settentrionale del Canale di Suez , che dista circa 200 chilometri dal Cairo .
Almeno 47 persone sono state arrestate in relazione alle violenze .
Oggi il parlamento egiziano terrà una sessione straordinaria per discutere di quanto accaduto , mentre molte forze politiche accusano la giunta militare che governa l’ Egitto di pesanti responsabilità :
un parlamentare dei Fratelli Musulmani , usciti vincitori dalle ultime elezioni , ha detto che “ il motivo di questa tragedia è la deliberata negligenza e assenza dei militari e della polizia ” .
La dinamica dell’ incidente non è del tutto chiara , ma dopo il terzo gol della squadra di casa c’ è stata una prima invasione di campo dei tifosi dell’ El-Masry , che si è ripetuta dopo la fine della partita , in cui l’ El-Masry ha ottenuto un’ imprevista vittoria sull’ Al-Ahly per 3 - 1 .
Migliaia di tifosi dell’ El-Masry hanno invaso il campo e sono andati in direzione della curva dei tifosi ospiti , verso cui avevano lanciato anche diversi oggetti nel corso della partita , attaccando sia i tifosi sia i giocatori ancora presenti sul campo .
Le morti sarebbero state causate sia dalle ferite negli scontri , sia per asfissia , mentre la folla di migliaia di tifosi presenti si scatenava il panico .
La polizia presente allo stadio , nei filmati che mostrano l’ evento , sembra incapace di reagire e di intervenire per controllare la folla e tenere separate le tifoserie .
La strage di Port Said è la più sanguinosa nella storia del calcio egiziano e il numero di morti ne fa una delle peggiori nella storia del calcio mondiale .
Le morti di ieri hanno fatto del 1 febbraio anche la giornata più violenta dall’ inizio della rivoluzione egiziana , iniziata il 25 gennaio del 2011 .
Secondo alcuni attivisti e parlamentari egiziani , come riporta l’ Egypt Independent , dietro l’ incidente ci sarebbe la pesante responsabilità della giunta militare che comanda in Egitto .
La polizia non avrebbe fatto nulla per impedire la violenza , e nella folla dei tifosi dell’ El-Masry ci sarebbero stati anche diversi infiltrati .
Molti , tra cui un parlamentare di Port Said e giornalisti sportivi , hanno notato la rara e inusuale assenza del governatore della città e del capo della sicurezza di Port Said ( che è stato rimosso dall’ incarico dal governo dopo la strage ) tra il pubblico della partita , e altri hanno collegato l’ avvenimento con un discorso tenuto dal feldmaresciallo Tantawi in difesa delle leggi di emergenza come strumento per garantire l’ ordine del paese , leggi fortemente contestate nelle ultime settimane nelle manifestazioni che continuano a tenersi nelle piazze dell’ Egitto .
Secondo chi sostiene l’ intenzionalità totale o parziale dell’ incidente , questo sarebbe stato permesso o organizzato per dimostrare che l’ esercito è l’ unica forza in grado di mantenere l’ ordine nel paese , oppure per “ punire ” le organizzazioni degli ultras dell’ Al-Ahly , che sono state in prima fila nelle proteste di piazza della rivoluzione egiziana .
Secondo altri , tra cui i membri del governo di transizione e gli esponenti della giunta militare , le cause dell’ incidente stanno nella lunga tradizione di violenze legate al calcio in Egitto .
Le due squadre avevano una forte rivalità e le rispettive tifoserie si erano scontrate anche nel passato recente .
Ieri sera il feldmaresciallo Mohammed Hoseyn Tantawi , capo del Consiglio supremo delle Forze Armate che attualmente governa l’ Egitto , ha telefonato in diretta alla televisione dei tifosi dell’ al-Ahly ed è andato di persona ad accogliere i feriti nell’ incidente all’ aeroporto militare del Cairo dopo aver inviato aerei dell’ esercito a Port Said per evacuare i tifosi feriti più gravemente , promettendo che i responsabili dell’ accaduto sarebbero stati puniti .
La giunta militare ha dichiarato tre giorni di lutto nazionale e ha mandato reparti dell’ esercito per ristabilire l’ ordine a Port Said .
Questo articolo non è più commentabile .
Abbonati al Post per commentare le altre notizie .