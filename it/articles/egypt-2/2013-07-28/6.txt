››      OPAL: “Ministro Bonino, sospenda l’invio di armi italiane all’Egitto”

Skip to main content
www.unimondo.org/Notizie/OPAL-Ministro-Bonino-sospenda-l-invio-di-armi-italiane-all-Egitto-141829
OPAL: “Ministro Bonino, sospenda l’invio di armi italiane all’Egitto”
Giorgio Beretta
Lunedì, 29 Luglio 2013

Bossolo di cartuccia Fiocchi ritrovato nel novembre 2011 al Cairo - Foto:benwedeman
«Ministro Bonino, cosa deve succedere ancora in Egitto per sospendere l’invio di armi italiane?». E’ la domanda che l’Osservatorio OPAL di Brescia rivolge a mezzo stampa al ministro degli Esteri, Emma Bonino, dopo gli scontri al Cairo tra le forze di sicurezza e i sostenitori del presidente deposto Mohamed Morsi: secondo diverse fonti le forze di sicurezza hanno esploso colpi di arma da fuoco contro la folla e sarebbero almeno 70 i morti e migliaia i feriti.
Sono ingenti e in constante crescita le esportazioni di sistemi militari dall’Italia destinati alle Forze armate egiziane tanto che nel 2012, durante il governo Monti, hanno superato i 28 milioni di euro. Vi figura di tutto – riporta OPAL: dai fucili d’assalto e lanciagranate della Beretta alle munizioni della Fiocchi, dalle bombe per carri armati della Simmel alle componenti per centrali di tiro della Rheinmetall, dai blindati della Iveco alle “apparecchiature specializzate per l’addestramento militare”. L’Osservatorio Permanente sulle Armi Leggere (OPAL) di Brescia ha infatti potuto esaminare attentamente la Relazione ufficiale sulle esportazioni di sistemi militari inviata al Parlamento nelle scorse settimane dal governo Letta, di cui Unimondo ha fornito un’ampia anticipazione.
«A fronte della situazione di forte tensione, agli arresti arbitrari dei leader politici e di giornalisti in Egitto, il presidente degli Stati Uniti ha deciso di rinviare la consegna dei caccia F-16 all’Aeronautica militare egiziana», dichiara Piergiulio Biatta, presidente dell’Osservatorio OPAL. «Ci aspettiamo che la titolare della Farnesina, che ben conosce la situazione nel paese nordafricano, faccia lo stesso e dichiari pubblicamente la sospensione dell’invio di ogni sistema militare alle forze armate egiziane», conclude Biatta.
Infatti con la riforma avvenuta lo scorso anno, la titolarità delle esportazioni di materiali militari risiede nella nuova Autorità nazionale per le Autorizzazioni di Materiali di Armamento (UAMA) presso la Direzione Generale per la Promozione del Sistema Paese (DGSP) del Ministero degli Affari Esteri.
«Apprezziamo la costante attenzione e la profonda preoccupazione espressa dal ministro Bonino per gli atti di violenza e di intimidazione nei confronti della popolazione», commenta Francesco Vignarca, coordinatore nazionale della Rete Italiana per il Disarmo a cui OPAL aderisce. «Proprio per questo riteniamo che l’Italia - che sta per ratificare in Parlamento il Trattato internazionale sul commercio delle armi - si debba subito fare promotrice anche in sede europea di un’iniziativa affinché tutti i paesi membri dell’Unione sospendano l’invio di armi all’Egitto, fino a quando la situazione non si sarà chiarita».
Le esportazioni di armi dall’Italia all’Egitto sono in costante crescita e vedono il nostro paese tra i cinque maggiori fornitori europei delle Forze Armate egiziane. Lo spiega Giorgio Beretta, analista di OPAL. «Le autorizzazioni ministeriali per forniture di armamenti all’Egitto non superavano i 10 milioni di euro del 2010, sono salite a oltre 14 milioni di euro nel 2011 e lo scorso anno, col governo Monti, hanno toccato il picco di oltre 24,6 milioni di euro. E di conseguenza sono cresciute le consegne effettive di sistemi militari, che nel 2012 hanno superato i 28 milioni di euro (€ 28.679.837). Esportazioni che sono tuttora in corso, visto che nei primi tre mesi del 2013 l’ISTAT ha già rilevato spedizioni all’Egitto di armi e munizioni per oltre 2,6 milioni di euro», conclude Beretta.
Sorprende soprattutto la tipologia di armi esportate dall’Italia all’Egitto proprio tra il 2011 e il 2012, cioè durante le rivolte che hanno portato alle dimissioni del presidente Hosni Mubarak e alla nomina del nuovo presidente Mohamed Morsi, oggi a sua volta destituito. Quello inviato dall’Italia alle Forze armate egiziane è un autentico arsenale bellico (si veda l’elenco a fine comunicato)
«Soprattutto – evidenzia Carlo Tombola, coordinatore scientifico di OPAL – sono da segnalare nel 2011, cioè nel bel mezzo delle rivolte popolari, le esportazioni dalla provincia di Lecco di munizioni probabilmente prodotte dalla ditta Fiocchi. Si tratta di forniture per oltre 41.900 euro, che possono corrispondere ad oltre 100mila munizioni. Ricordiamo che in piazza Tahrir dopo gli scontri tra manifestanti e forze armate nel novembre del 2011 sono stati ritrovati dei bossoli di munizioni della Fiocchi». (si veda anche questa foto e questo articolo all'ultima riga)
Riguardo alle esportazioni della Fiocchi, l’Osservatorio OPAL fa notare una costante anomalia. Da oltre dieci anni le effettive spedizioni di munizioni ad uso militare della Fiocchi non sono mai riportate nella Relazione della Presidenza del Consiglio: ci sono le autorizzazioni rilasciate dai Ministeri degli Esteri e delle Finanze (per i pagamenti) ma manca il riscontro dell’Agenzia delle Dogane.
«In parole semplici – commenta Tombola – da oltre dieci anni la Fiocchi sta esportando munizioni di cui l’Agenzia delle Dogane non dà alcun riscontro nelle Relazioni governative, quasi si trattasse di munizioni per armi ad uso civile o sportivo e non invece di munizioni da guerra, e che come tali sono autorizzate e dovrebbero essere puntualmente riportate nella Relazione governativa. Su questa stranezza, che potrebbe coprire ulteriori esportazioni di munizioni oltre quelle autorizzate, chiediamo al ministro Bonino di fare subito chiarezza», conclude Tombola.
Nei giorni scorsi l’Osservatorio OPAL ha segnalato le recenti forniture italiane di armi da guerra per le Forze armate del Kazakistan.
Servizio informativo settimanale gratuito a cura di Unimondo.org
Kamchatka, il paradiso perduto
L’Albania tra Covid-19 e fake news
Educazione: tra etica e politica
Arrivederci Piergiorgio! Arrivederci direttore!
Disabilità, “insieme per una maggiore qualità della vita”
