Il “Giorno della rabbia” in Egitto
Ci sono stati scontri alle manifestazioni dei Fratelli Musulmani, l'esercito dice che al Cairo sono morte 50 persone
Venerdì 16 agosto i Fratelli Musulmani hanno organizzato una serie di manifestazioni in tutto il paese chiamate “Giorno della rabbia”, dopo l’uccisione di centinaia di persone negli scontri di mercoledì 14 agosto. Al Cairo, migliaia di persone organizzate in diversi cortei si sono concentrate in piazza Ramses, un importante punto di snodo dei trasporti nel centro della città. La situazione è peggiorata in breve tempo e intorno alle 14 ora italiana è arrivata la notizia di un poliziotto ucciso al Cairo e alcuni manifestanti uccisi a Ismailia (sulle rive del canale di Suez).
Dopo il coprifuoco e lo stato di emergenza imposti mercoledì in diverse province del paese, le forze di sicurezza erano nelle strade con mezzi blindati e posti di blocco già dalle prime ore di oggi. Esponenti dell’esercito avevano dichiarato che eventuali attacchi a strutture governative sarebbero stati respinti dai soldati con le armi.
(attenzione, alcune immagini sono forti)
Per tutto il pomeriggio di oggi ci sono stati scontri e testimonianze dell’uso di armi da fuoco in diverse zone del Cairo (visualizzate qui): oltre a piazza Ramses, intorno ai ponti del 15 Maggio e del 6 Ottobre, sulle rive del Nilo nel centro della città e vicino a piazza Tahrir. Altri scontri sono avvenuti in altre città dell’Egitto.
I mezzi di comunicazione egiziani sono divisi tra il governo e i militari, attualmente al potere, e l’opposizione, la cui forza più importante è il movimento politico-religioso dei Fratelli Musulmani. Come nei giorni scorsi, fonti diverse hanno dato numeri molto diversi dei morti negli scontri di oggi. Alcuni giornalisti occidentali hanno parlato di circa quaranta morti nelle strutture di soccorso nei dintorni di piazza Ramses, mentre membri dell’esercito hanno parlato di circa 50 morti in tutta la città tra manifestanti e poliziotti.
— — —
19.15 – È iniziato il coprifuoco in Egitto. Alcuni descrivono il Cairo come una “città fantasma”, ma le immagini in diretta delle televisioni egiziane mostrano alcune zone con gruppi numerosi di persone che rimangono in strada nonostante sia calato il buio.
18.50 – Piazza Tahrir, il luogo in cui si sono tenute le proteste più importanti del paese a partire da quelle contro Hosni Mubarak, è stata chiusa con mezzi blindati dalle forze di sicurezza.
Tahrir Square in Cairo empty Friday, guarded by armored vehicles pic.twitter.com/yz3yFPM3EN pic.twitter.com/HzsGd7nML2
— BuzzFeed News (@BuzzFeedNews) August 16, 2013
18.23 – L’archeologa egiziana Monica Hanna ha creato una pagina Facebook in cui ha raccolto i reperti archeologici del museo di Mallawi, una piccola città a circa 300 chilometri a sud del Cairo, che ieri sarebbero stati rubati da alcuni manifestanti pro Morsi. Secondo il quotidiano egiziano Al-Ahram (controllato dal Ministero dell’Informazione) sono stati trafugati più di mille reperti, e un dipendente del Ministero delle Antichità è stato ucciso dai manifestanti. Il ministro delle Antichità Mohamed Ibrahim si è detto “molto dispiaciuto” di quanto è accaduto al museo e ai suoi reperti. Monica Hanna, in uno degli ultimi aggiornamenti della pagina Facebook, ha scritto che tutti i 49 oggetti che i manifestanti non hanno portato via sono stati bruciati nel corso della notte scorsa, e che il ministero delle Antichità ha offerto una ricompensa e la promessa di non sporgere denuncia a chi volesse restituire i reperti rubati.
18.04 – Per dare un’idea dell’atteggiamento dell’attuale governo egiziano nei confronti dei Fratelli Musulmani, una sua recente dichiarazione riportata da BBC dice: “Il governo, le forze armate, la polizia e il grande popolo dell’Egitto sono uniti nel fronteggiare il malvagio piano terroristico dei Fratelli Musulmani”.
17.58 – Sul fronte della diplomazia internazionale, i rapporti tra Turchia ed Egitto sono peggiorati molto negli ultimi giorni: entrambi i paesi hanno ritirato i loro ambasciatori, con l’Egitto che accusa la Turchia di “interferire con gli affari interni” del paese e il presidente turco Erdogan – sostenitore dell’ex presidente Morsi – che ha descritto gli avvenimenti degli ultimi giorni “un massacro” di manifestanti pacifici.
17.47 – Alcuni membri dell’esercito hanno detto che nel corso delle proteste di oggi al Cairo sono morte finora circa 50 persone, scrive Crispian Balmer di Reuters.
17.21 – Il Guardian ha una mappa che mostra le tre zone principali degli scontri di oggi al Cairo.
17.07 – Il giornalista egiziano Sharif Kuddus ha pubblicato su YouTube un video degli scontri di oggi vicino a piazza Ramses, in cui si sentono bene il suono di colpi di arma da fuoco.
16.59 – La televisione di stato egiziana ha mandato in onda un messaggio audio del re saudita Abdullah, che ha detto che il paese è al fianco dell’Egitto nella lotta contro il “terrorismo”: una dichiarazione dunque di sostegno all’attuale governo egiziano.
16.50 – Gli scontri sono in corso in molte altre zone nel centro del Cairo, oltre a piazza Ramses: tra cui le rive del Nilo – si sono sentite esplosioni vicino all’hotel 4 Seasons – e la zona di Al-Jala.
Smoke pouring from front of 4 Seasons Hotel just on banks of Nile. Large crowd. Gunfire + explosions #Cairo pic.twitter.com/PjjVPAekKO
— Richard Colebourn (@rcolebourn) August 16, 2013
16.50 – La ricostruzione di quanto successo oggi in piazza Ramses, nel centro del Cairo, dell’inviato di BBC (qui, alle 14.01).
Le dimostrazioni sono cominciate in forma pacifica, poi una stazione di polizia ai margini della piazza è stata presa a sassate. Civili che sostenevano i militari si sono scontrati con manifestanti pro-Morsi e da allora in poi la situazione è peggiorata velocemente, con lacrimogeni e armi automatiche usate dall’interno della stazione di polizia.
Gli scontri intorno alla stazione di polizia a piazza Ramses sono stati registrati anche in un video pubblicato dal sito di news El Badil, in cui si vedono uomini in uniforme sul tetto dell’edificio.
Questo articolo non è più commentabile. Abbonati al Post per commentare le altre notizie.
