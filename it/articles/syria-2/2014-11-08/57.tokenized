Fine di una rivoluzione Un siriano cattolico che ha fatto la rivoluzione contro Assad racconta come una ribellione pacifica è diventata violenta e poi è stata schiacciata tra l' ISIS e il regime Chiunque sia stato ad Aleppo prima che il cielo cadesse , ricorderà che sotto il minareto oggi abolito stazionava un venditore di succo di more .
A molte miglia di distanza , tra le nubi delle nuove architetture americane , ci troviamo attorno a un bicchiere di Starbucks con un trentenne siriano che chiameremo Nizar ( “ è meglio uno pseudonimo , in patria io e la mia famiglia siamo ricercati ” ) .
Cristiano , filosofo , poeta , Nizar era a Damasco quando tutto cominciò , nel marzo del 2011 .
Nizar , il più grande poeta palestinese diceva “ Che meraviglia è Damasco , se non fosse per le mie ferite ” ( M. Darwish , Un’ altra Damasco a Damasco , 1986 ) .
Com’ è cominciato , tutto quanto ?
« Eravamo a Damasco , quel giorno di marzo del 2011 .
Arrivarono da Daraa le notizie dei ragazzi che avevano vergato graffiti contro il regime sui muri di una scuola , e poi erano spariti dopo il loro arresto .
La nostra manifestazione di protesta , il 15 marzo , durò pochi minuti e venne immediatamente dispersa dalla polizia ;
poi l’ indomani iniziarono gli arresti , lo sciopero della fame di alcuni prigionieri politici , e il 18 , a Daraa , si contarono i primi quattro morti negli scontri di piazza .
Era un movimento , pacifico , pieno di ideali e di gioventù .
Vi garantisco , non c’ erano infiltrazioni di altri Paesi , solo l’ ispirazione di ciò che era capitato in Tunisia , in Egitto .
E tanta gente esasperata dal regime più repressivo di tutto il Medio Oriente » .
Ma poi le cose sono cambiate .
« Sono arrivate le armi .
Dinanzi alla violenza della repressione era inevitabile che questo avvenisse :
ma da allora tutto ha cambiato segno .
Le armi iniziarono ad affluire da tanti canali :
dai disertori dell’ esercito regolare ;
dai ras locali , già legati al regime , che facevano i loro affari tenendo il piede in due scarpe o più spesso armando i rivoltosi proprio per dare motivi di intervento ai servizi segreti e alle truppe regolari ;
poi pian piano anche dai Paesi vicini .
Così la rivoluzione ha perso definitivamente il suo carattere pacifico .
Il 29 luglio 2011 si è formato l’ Esercito libero , una realtà eterogenea sia sul piano religioso che sul piano etnico , come del resto è sempre stata la Siria » .
E Bashar al Assad , tipicamente , ha sfruttato quest’ eterogeneità , cercando di creare delle crepe al suo interno .
« Bashar ha impostato la sua retorica sulle tensioni derivanti da questa molteplicità etnica e religiosa .
Ad esempio , è riuscito a convincere una parte della minoranza alawita e cristiana , ancora indecisa sul da farsi , a schierarsi contro la rivoluzione :
diffondendo l’ idea che i ribelli , in caso di vittoria , avrebbero preso il sopravvento su alcune minoranze e avrebbero ucciso cristiani e alawiti , Bashar ( alawita lui stesso ) si poneva come loro difensore .
Al tempo stesso , cercava di attaccare i sunniti umiliandoli nella loro stessa identità , insultando il loro culto e il loro profeta .
Ma quel che è peggio , è che la sua strategia non si è limitata al piano propagandistico ;
e ciò prova come la guerra in Siria sia un mosaico complicato , in cui tutti giocano più partite su vari tavoli , tenendo sempre qualche asso di riserva nella manica :
in questa guerra , l’ ambiguità è la parola chiave che regola i rapporti tra fazioni » .
Ci parlavi di liberazioni di prigionieri ad hoc .
« Una mossa fondamentale attuata immediatamente dal regime , in due o tre riprese a partire dall’ inizio della rivoluzione , è stata la liberazione dei prigionieri fondamentalisti a lui avversi , accompagnata dal rientro in Siria dei mujahiddin dal Libano e dall’ Iraq .
Sembra paradossale , ma lasciando liberi i propri stessi nemici o favorendo il loro ritorno , Bashar ha inoculato nella rivoluzione il germe della discordia .
Ha favorito nel nord l’ ingrossamento delle milizie di Jabhat al Nusra , affiliate ad al Qaida e dunque fondamentaliste ( benché distinte dalle milizie ancor più estremiste che oggi chiamiamo ISIS ) ;
le forze di al Nusra sono penetrate , prima in via conflittuale e poi come semi - alleati , tra le fila dei rivoluzionari , giocando indirettamente per il regime e minando dall’ interno un movimento dove le tendenze islamiche erano in genere assai più moderate .
L’ effetto è stato triplice :
la confusione e i dissapori tra i rivoluzionari , che si trovavano di colpo a sostenere la medesima causa dei fondamentalisti ( la fine del regime di Assad ) , benché con propositi radicalmente opposti ;
il perfetto pretesto sfruttabile dal regime per una repressione ben più esplicita e violenta , che altrimenti sarebbe stata difficilmente giustificabile , vista soprattutto l’ estensione della rivoluzione ;
la proiezione nel mondo di un’ immagine contaminata della rivoluzione , di un’ opposizione divisa , inaffidabile , litigiosa , impossibile da sostenere militarmente .
Non potete immaginare quanto conti questa impressione all’ estero .
E non potete pensare quanto le atrocità di certi fondamentalisti oppositori di Bashar ( le donne violentate nelle moschee con gli altoparlanti che trasmettevano le loro grida ) abbiano atterrito perfino chi non ne poteva più del regime » .
Quello che non riusciamo bene a capire è il ruolo dei curdi :
in fondo loro erano stati sempre bistrattati dal regime , perché al nord non si sono subito uniti ai rivoltosi ?
« Non diversamente da altri gruppi etnici , i curdi erano divisi sin dall’ inizio tra favorevoli e contrari al regime , e hanno organizzato varie rivolte anche al nord .
Ma Assad era ben cosciente di come la “ questione curda ” costituisse un problema delicato , ed è per questo che ha cercato di comprarli subito , nell’ aprile 2011 , concedendo loro la cittadinanza siriana che il regime gli aveva tolto nel 1962 .
È stata una mossa fondamentale , e assai lungimirante :
quando sono arrivati quelli dell’ ISIS ( che venivano da fuori , ma in parte hanno assorbito le frange estremistiche messe in circolo da Assad stesso tra il 2011 e il 2012 ) , i curdi si sono trovati a fungere da argine contro i tagliagole » .
Come a Kobane .
« Appunto , come a Kobane .
È stato il capolavoro di Bashar , che ora è diventato addirittura alleato militare dei curdi , per mero calcolo politico :
dopo la conquista di Raqqa , che era della Rivoluzione ed ora è diventata la capitale dei tagliagole ( un luogo simbolico , perché è da lì che il califfo Harun al-Rashid combatteva contro i Cristiani nel VII secolo ) , il dittatore ha costretto i suoi più dichiarati nemici internazionali ad allearsi con lui , nei fatti se non sulla carta ;
e quelli lo lasciano agire indisturbato nel resto della Siria , dove nella resistenza si mescolano ora molteplici fazioni , tra cui l’ Esercito libero e Jabhat al Nusra , che prima si combattevano aspramente , ma che ora sono costrette , in alcune regioni , a fare fronte comune contro la tagliola di Assad e dell’ ISIS .
I curdi , tramite le loro Unità di protezione popolare , fungono invece da carne da macello , e sperano che questo serva per la creazione di un loro stato , un po’ sul modello di quanto è avvenuto in Iraq :
ma si tratta di mere illusioni , che la comunità internazionale sposa in malafede .
Perché secondo voi i Turchi sono così riluttanti ad aprire corridoi per i curdi , o a concedere le loro basi , o a formare una no - fly zone ?
Né Erdogan né Bashar vogliono schiudere il benché minimo spiraglio a un intervento straniero che possa privarli anche solo temporaneamente della loro sovranità territoriale , e magari fomentare l’ idea di un’ unità politica dei curdi .
Piuttosto i tagliagole » .
Dunque si verifica il paradosso che per Assad l’ ISIS è stata quasi una soluzione per uscire dall’ angolo , e dare una svolta all’ immobilismo della lotta contro i rivoluzionari ?
« Nella rivoluzione non c’ era nulla di tutto questo , al principio .
Avevamo piani per la Siria , per un Paese nuovo , tollerante , senza forti ipoteche religiose .
Con l’ avanzare della Rivoluzione ci sono state , certo , delle tensioni , talvolta persino tra l’ Esercito libero e gli attivisti ;
ma la lotta restava eterogenea , tanto che , quando hanno iniziato a circolare i fondamentalisti , quando cioè si è capito che tutto rischiava di precipitare , molti hanno lottato contro di loro per evitare che questa diventasse una rivoluzione islamica .
Invece l’ avanzata dell’ ISIS ha cambiato l’ equilibrio delle forze in gioco , e quel che pareva essere un pericolo per Assad , ha finito per piegarsi in suo favore :
l’ azione dell’ ISIS è ovviamente determinata a distruggere il regime , e parallelamente Assad ha ottenuto degli aiuti internazionali per cercare di frenare l’ avanzata delle milizie fondamentaliste più estreme del Medio Oriente ;
eppure , è innegabile che vi sia , se non un sostegno aperto , almeno un certo laissez - faire da parte del regime .
È risaputo , ad esempio , che , a Raqqa , le bombe lanciate dagli aerei di Assad non cadono in modo aleatorio e indiscriminato :
sempre gli edifici , i mercati , sempre le case , ma quasi mai la piazza centrale , che dovrebbe al contrario essere il bersaglio principale , in quanto sede del potere e luogo dei raduni .
E poi non bisogna scordare che l’ ISIS è un fenomeno mercenario , basato un po’ sulla propaganda pulp , un po’ sull’ incredibile quantità di denaro che circola oggi in Siria .
Prima della guerra civile , la produzione di petrolio in Siria era di 350 - 400mila barili al giorno , dopo il secondo anno di guerra era scesa quasi a zero , ora con l’ invasione dell’ ISIS ( che occupa non a caso le zone desertiche ) è a 2 milioni di barili :
credete davvero che tutto questo ( la conquista , la riapertura dei pozzi e soprattutto lo smercio del greggio ) sia avvenuto e avvenga senza un certo aiuto del regime ?
Non pare possibile che l’ ISIS , in tutta autonomia , possa vendere il suo petrolio e trovare esperti che sappiano estrarlo » .
C’ è stato però un momento , tra il 2011 e il 2012 , in cui sembrava che il regime fosse sul punto di cadere :
si dimettevano ministri , si ammutinavano battaglioni .
« Non c’ è mai stata concretamente questa possibilità .
Dalla rivoluzione si poteva uscire , teoricamente , in tre modi :
con l’ abdicazione del regime ( esclusa a priori ) , con una negoziazione fra l’ opposizione e il regime , o con l’ intervento di forze esterne .
Ora , l’ intervento esterno era impossibile perché nessuno in Occidente , specie dopo le esperienze dell’ Egitto e della Libia , ha un vero interesse a rovesciare un regime compiendo un altro salto nel buio , tanto meno in una regione geopoliticamente così importante .
– ( Sulla Siria , aveva ragione Putin ? )
In fondo Assad garantisce un governo stabile , sovrintende al legame con l’ Iraq ( dove si erano spostati i mujahiddin e dove Assad ha ancora una certa possibilità di manovra ) , e soprattutto assicura nei fatti , se non a parole , la pace con Israele ( le alture del Golan rimangono sempre lì belle tranquille , mentre al confine col Libano si agitano rivendicazioni di ogni tipo ) .
E poi c’ è la lezione dell’ Iraq , una guerra sbagliata che ha pregiudicato ogni intervento futuro nella regione , per quanto necessario » .
Lo dice in effetti anche la New York Review of Books del mese di ottobre , illustrando le reticenze e le esitazioni di Obama proprio alla luce delle incertezze sul terreno che descrivi :
la comunità internazionale ha inviato armi agli insorti , ma non a sufficienza per vincere davvero .
« E il New York Times l’ ha ribadito pochi giorni fa :
persino un giornalista tanto acclamato alla Casa Bianca per aver avuto l’ inaudito coraggio di infiltrarsi nell’ orrore della repressione di Assad , mostrando la morte nelle sue prigioni , quello stesso giornalista che ha denunciato da tempo il destino segnato di altri 150mila detenuti e che ha sperato in un intervento americano , è rassegnato all’ evidenza di una discriminazione .
Lo sdegno suscitato dalle sue fotografie non è stato né sarà mai sufficiente a scatenare una reazione che vada oltre il programma di addestramento dell’ opposizione siriana moderata in Turchia e in Arabia Saudita .
Questo dovrebbe servire , secondo la strategia perdente dell’ amministrazione Obama , non solo a contrastare l’ ISIS ( che nel frattempo gli aerei americani bombardano ) , ma anche a permettere ai siriani di difendersi da Assad da soli .
Così , mentre gli americani bombardano l’ ISIS , Assad bombarda i civili » .
E la negoziazione fra i rivoluzionari e il regime , una via d’ uscita politica , non è mai stata davvero contemplabile ?
« Vedete , ci sono due problemi convergenti :
da un lato la tendenziale indisponibilità del regime anche solo a trattare ;
ma dall’ altra parte , e ancor più importante , sta la mancanza di una cultura politica nell’ opposizione :
sbandate in tanti anni di dittatura , le forze progressiste non erano pronte a offrire una soluzione strutturata e autorevole di governo ( hanno avuto difficoltà perfino in Egitto , dove erano capeggiate da un premio Nobel , figurarsi qui da noi ) , ed è per questo che è mancata nella nostra resistenza una figura come Jean Moulin , o al limite De Gaulle .
Si è prodotto uno scollamento , uno scarto generazionale insanabile tra i giovani che pieni di entusiasmo e di coraggio combattevano nelle nostre città , e un’ opposizione vecchia , sia anagraficamente che ideologicamente , dominata dai Fratelli musulmani in esilio , quella stessa opposizione che aveva subito la tremenda repressione dei massacri di Hama nel 1982 – di fatto l’ ultimo atto di insubordinazione contro il regime , brutalmente soffocato da Assad » .
Hama , la città dei mulini :
i segni di quella mattanza vi sono ancora ben visibili .
Ma allora , se la situazione è questa , per cosa combattete ?
Dalle tue parole sembra non vi sia più una vera speranza .
« Moltissime ondate di giovani sono state colpite , in parte con la morte , in parte con l’ arresto , in parte con l’ esilio .
Ricordate sempre :
allo stato attuale , su una popolazione di 23 milioni e mezzo di siriani , più di 200mila persone sono morte , di cui 6mila solo nel mese di ottobre appena concluso , e più di 3 milioni sono fuggiti – i più in Libano , in Turchia , in Giordania , e perfino in Iraq ( ovviamente , queste cifre , che comprendono soltanto le morti ufficiali e i rifugiati con titolo , si possono tranquillamente moltiplicare ) .
Il Paese è stato privato della sua forza propulsiva , e questo è un danno che comunque vada a finire la Siria sconterà per decenni .
Tuttavia ci sono ancora molte parti del Paese in mano ai ribelli , da Aleppo a Idlib , da Homs alle montagne di Qalamoun e a Daraa dove tutto era cominciato ;
ovunque c’ è ancora gente che combatte , ci sono città assediate e bombardate dal regime .
Questo soprattutto volevo dirvi :
l’ attenzione mediatica sui tagliagole ha fatto completamente passare in secondo piano la catastrofe umanitaria ingenerata dalla violentissima repressione di Assad .
– ( Tre anni di guerra in Siria ) Pochi giorni fa a Erbin , nei pressi di Damasco , è stato bombardato il mercato .
L’ ospedale della città è al collasso , dal 4 al 14 ottobre sono arrivati 975 feriti ( di cui 180 bambini sotto i 5 anni , e 345 donne ) , ma non ci sono più ormai nemmeno il plasma , gli antibiotici , gli anestetici per le amputazioni , e in dieci giorni ben 63 pazienti sono morti per l’ impossibilità di curarli adeguatamente .
E così è in tanti altri posti :
i bombardamenti sono continui e capillari , i piloti accendono la miccia con la sigaretta e sganciano giù ;
quanto poi alle armi chimiche , credete davvero che l’ arsenale di Assad sia stato smantellato , o meglio ancora che le sue fabbriche non continuino a produrre anche dopo l’ intervento con cui la comunità internazionale si è lavata la coscienza ? » .
Di questo in Occidente si parla ormai pochissimo .
« È così :
dall’ Occidente ci pervengono aiuti indispensabili , ma del tutto insufficienti se si considerano le enormi necessità che affliggono la Siria in questo momento ;
il lavoro di Medici senza frontiere è fondamentale , eppure anche loro – che hanno 3 ospedali nel nord della Siria – non possono più operare in molte zone perché troppo pericolose o perché totalmente off limits .
L’ Occidente , tutto preso dai tagliagole , di questa repressione non s’ interessa più granché ( salvo eccezioni , soprattutto in Francia ) , e anche per questa via l’ ISIS sta facendo un enorme favore ad Assad .
Ma noi non molliamo , è tutto quello che ci resta da fare , e non è poco .
Noi che siamo fuori cerchiamo di mantenere viva l’ informazione e di coordinare le operazioni , anzitutto tramite i social network che sono ormai indispensabili .
La gente in loco organizza reti di solidarietà , ospedali sotterranei , stratagemmi di sopravvivenza .
Sono state fondate persino delle scuole , salvo che poi non è detto che i bambini vi siano al sicuro ;
non ci resta che lavorare con la speranza che non accadano episodi come questo , la morte di 11 bambini ( così dicono stime ufficiali , ma sono almeno 17 ) nella “ Scuola della vita ” in un sobborgo di Damasco » .
“ I sogni sono fiori / che tingono i miei giorni .
// Fui ferito presto , / e presto appresi / che le ferite mi avevano formato .
// Ancora inseguo il bambino / che cammina dentro di me .
// Ora sta su una scala fatta di luce / cercando un angolo per riposarsi / e per leggere ancora la faccia della notte ” ( Adonis , Celebrando l’ infanzia , 2003 ) .
« La morte dei bambini è la singola cosa che non riuscirai mai ad accettare .
È come una battaglia dell’ antichità o del Medioevo , le pratiche sono le stesse ( e non a caso uno snodo della guerra è il controllo del Krak dei Cavalieri , castello crociato del XII secolo ) .
Mio fratello , per esempio , rischia la vita per far passare viveri e medicinali dentro un campo profughi o una città sotto assedio :
riesci a farlo solo provando a corrompere qualcuno , di nascosto ;
e chiaramente , ogni volta che ci provi , ti avvicini al prescelto quasi certo di essere immediatamente ammazzato » .
Uno dei campi profughi più grandi e più irrequieti del Paese è quello del quartiere di Yarmuk , che fa sempre venire in mente la battaglia epocale che proprio lì si tenne nel 636 , quando gli Arabi sbaragliarono Eraclio e i Bizantini , e i califfi si aprirono la strada verso la conquista del mondo .
Tu che sei Cristiano e cattolico , ti sei mai sentito a disagio nella rivoluzione ?
« Mai , sin dal principio i nostri ideali erano chiari e netti ;
nell’ Esercito libero c’ erano alcuni islamisti , ma nessun vero fondamentalista .
Chi è stato ad Aleppo ricorda come gli Armeni , gli Arabi , i Curdi , perfino gli Ebrei prima dello stato di Israele ( il Codice di Aleppo , un manoscritto , è il testimone più importante della Bibbia ) abbiano vissuto per secoli l’ uno accanto all’ altro .
Oggi , la religione è stato il cavallo di Troia per dividere un movimento plurale .
Voi italiani conoscete padre Paolo Dall’ Oglio :
lui era il simbolo vivente del dialogo , il suo monastero di Mar Musa era un simbolo per il Medio Oriente ;
nessuno ha preso il suo posto , e io temo che non lo rivedremo più .
Del resto quando devi salvare le vite dei bambini non ti fai tante domande ;
quando , riparato in Libano insieme a tanti miei compagni , giravo la notte per le vie di Beirut senza un soldo , alla questua di fondi per i rifugiati e per gli assediati , nessuno di noi badava alla religione rispettiva » .
Forse vendevi gelsomini , come nel Fantôme ( Jasmin ) di Latifa Echakch ?
“ Il candore del gelsomino comincia da Damasco … ” , diceva il tuo omonimo ( Nizar Qabbani , La luna di Damasco , 1967 ) .
« Quella poesia finisce “ Damasco dà la forma all’ identità degli Arabi :
e nella sua terra si coniano le epoche … ” .
Chi come me viene dal mondo della città , da quella capitale indefinibile , ha vissuto un’ esperienza atroce .
Tutto quello che scrivo , negli ultimi tempi , ha a che fare con il senso di spaesamento , di alienazione , di perdita che si prova quando i luoghi vengono così profondamente trasformati , devastati , violentati , e i fiori del nuovo anno tardano a sbocciare .
A Damasco , il giardino in cui incontravo la mia fidanzata è diventato un cimitero di cadaveri sepolti alla bell’ e meglio .
Avete presente il Bacio di Klimt dipinto sul muro di una casa bombardata ?
Ecco , così » .
Un uomo si mette le mani al volto accanto alle rovine di una casa , Aleppo , 16 febbario 2014 ( KHALED KHATIB / AFP / Getty Images ) Questo articolo non è più commentabile .
Abbonati al Post per commentare le altre notizie .