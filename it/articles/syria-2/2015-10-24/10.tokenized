Come si vive a Damasco oggi
Nella capitale siriana si bevono cocktail negli hotel di lusso e ci si nasconde dai cecchini dell' ISIS :
tutto nel giro di poche centinaia di metri Pochi giorni fa la televisione di stato russa RTR ha diffuso il video girato da un drone nella periferia di Damasco , la capitale della Siria .
Nel video si vedono alcuni combattimenti in corso nel quartiere occidentale di Jobar , una zona periferica non troppo distante dal centro della città .
Le immagini , incredibilmente chiare e dettagliate , mostrano carri armati dell’ esercito siriano avanzare tra palazzi in rovina e colpi d’ artiglieria cadere sulle strade deserte .
Jobar si trova ad appena cinque chilometri di distanza dall’ Hotel Sheraton di Damasco , dove vivono i funzionari dell’ ONU che ancora risiedono in Siria e dove la sera , dopo il tramonto , è possibile bere un aperitivo sulla terrazza dell’ albergo o fare due bracciate in piscina .
Poco lontano dallo Sheraton c’ è il caffè Rozana , dove si beve “ pollo ” , una bevanda locale a base di menta e limone .
A poco meno di 400 metri dal Rozana c’ è il campo profughi di Yarmouk dove milizie affiliate all’ ISIS sono tenute a bada dall’ esercito siriano e dai palestinesi che combattono accanto al regime .
La capitale della Siria è piena di questi contrasti , come hanno scritto i molti giornalisti che l’ hanno visitata negli ultimi mesi .
Damasco prima della guerra aveva una popolazione di 1,7 milioni e l’ area urbana intorno al centro città ne aveva almeno altri tre .
Insieme ad Aleppo , nel nord della Siria , Damasco è il centro economico e culturale del paese , ma è anche la capitale amministrativa del regime di Bashar al Assad , la città dove ha sede il governo e tutti i principali ministeri , dove sono concentrate le truppe migliori dell’ esercito siriano e dove si trova il principale aeroporto del paese da dove ogni giorno partono voli aerei per i paesi del Golfo e per la Russia .
Peter Oborne , un giornalista del Telegraph , è da pochi giorni tornato da Damasco e ha scritto un lungo articolo per raccontare com’ è oggi la vita in città , divisa tra zone contese palmo e palmo tra governo e ribelli e quartieri dove la vita cerca di proseguire come se nulla fosse .
Per aiutare i suoi lettori a comprendere la situazione di Damasco , Oborne ha provato a immaginare Londra al posto della capitale siriana .
In questo esempio , il centro di Londra è in mano al governo mentre i quartieri come Wimbledon sono nelle mani dei ribelli .
Per fare un esercizio simile e più vicino a noi , si può sostituire Milano a Londra :
Milano è un esempio ancora migliore visto che ha più o meno gli stessi abitanti di Damasco e della sua area urbana .
Se Milano si trovasse nella situazione di Damasco , dovremmo immaginare il governo che controlla tutto il centro città e la strada per l’ aeroporto di Malpensa , che potrebbe essere raggiunto da chiunque in relativa sicurezza – l’ unico ostacolo sarebbero le lunghe code causate dai checkpoint in cui i soldati cercherebbero attentatori suicidi e contrabbandieri .
Autobombe e colpi di mortaio sparati dalla periferia sarebbero sostanzialmente l’ unico pericolo per i residenti di tutta l’ area che si trova all’ interno della circonvallazione .
Appena comincia la periferia , la situazione cambierebbe parecchio :
Jobar , dove in questi giorni l’ esercito siriano continua a combattere contro i ribelli , si trova alla stessa distanza dal centro dell’ idroscalo di Milano .
Si combatterebbe anche in tutti i paesi a sud della città :
San Donato , Assago , Rozzano .
La zona calda più vicina al centro , il campo di Yarmouk , non è più lontano di quanto lo sono i Navigli dal Duomo di Milano .
Nelle aree del centro , quelle sicure , Oborne ha raccontato di aver assistito a matrimoni lussuosi con tutti gli ospiti in abito da sera .
Nelle fotografie di un reportage realizzato dalla televisione russa Russia Today si vedono negozi aperti e le strade del mercato coperto affollate di persone .
Oborne racconta di come la situazione diventi sempre più paradossale al raggiungere i limiti del centro città , dove è possibile bere tè con un gruppo di anziane signore all’ ombra di un albero e , poche strade più avanti , essere costretti a mettersi al riparo dai cecchini dell’ ISIS .
Una strada in un quartiere sciita di Damasco durante la festa religiosa dell’ Ashura ( LOUAI BESHARA / AFP / Getty Images ) Anche in pieno centro è comunque difficile non ricordarsi di essere in una città in guerra .
I muri sono tappezzati di cartelloni che mostrano il dittatore Assad in divisa militare e di poster di reclutamento dell’ esercito e della milizia di autodifesa .
I checkpoint sono ovunque , in particolare intorno a quella che molti abitanti chiamano “ zona verde ” , la parte di Damasco dove si trovano i palazzi del governo e le catene internazionali di alberghi .
Crateri dai bordi frastagliati causati dai colpi di mortaio ricordano agli abitanti che nessuna zona della città è al sicuro .
Anche se non sono molti i colpi che arrivano nel centro città , Oborne racconta che oramai gli abitanti ci hanno fatto l’ abitudine e hanno iniziato a ignorarli .
Mentre si trovava a Damasco , gli abitanti non alzavano nemmeno lo sguardo per vedere dove fosse caduto l’ ultimo colpo .
Una strada del centro di Damasco dopo l’ arrivo di un colpo di mortaio sparato dai ribelli ( Xinhua / Zhang Naijie )
I combattimenti hanno causato moltissimi problemi all’ economia della Siria .
L’ elettricità continua a essere tagliata , la moneta siriana è crollata e i prezzi sono alle stelle .
Ancora più dei combattimenti , è la situazione economica a spingere molti siriani a scappare .
Oborne racconta che quasi tutti parlano di abbandonare prima o poi Damasco e le opinioni non sono diverse tra gli ospiti dei matrimoni in abito da sera .
Nonostante i disagi , la situazione a Damasco rimane più sopportabile rispetto ad Aleppo o Homs , le città più colpite durante la guerra .
Una donna intervistata dal Guardian ha raccontato :
« Mi sveglio alle tre di mattina per fare la lavatrice quando ancora c’ è la corrente .
Non mangiamo più il gelato , ma siamo in guerra .
I dipendenti statali ricevono ancora lo stipendio , quindi tutto considerato questo governo sta funzionando piuttosto bene » .
Il regime si impegna molto per cercare di mantenere un’ apparenza di normalità nella vita quotidiana degli abitanti di Damasco , dov’ è concentrata la gran parte della classe dirigente che contribuisce a mantenere Assad al potere .
Ad agosto un numero insolito di colpi di mortai è stato sparato verso il centro di Damasco da Douma , un quartiere in mano ai ribelli ( lo stesso che nel 2013 fu attaccato da Assad con armi chimiche ) .
In risposta il governo ha lanciato un violento contrattacco contro Douma usando armi convenzionali .
Trecento persone sono state uccise nei combattimenti e altre duemila sono rimaste ferite .
Una strada di Douma durante un bombardamento ( SAMEER AL-DOUMY / AFP / Getty Images )
Le bombe e i ribelli non sono l’ unico pericolo per gli abitanti di Damasco .
Il Guardian racconta di come quasi chiunque in città conosca storie di persone arrestate o rapite dal mukhabarat , il nome che indica le agenzie di sicurezza del governo siriano – quella dell’ aviazione , composta quasi esclusivamente di alauiti come Assad , è la più temuta .
Le persone a Damasco spariscono dopo aver criticato il regime e mesi dopo le loro famiglie ricevono un messaggio in cui il governo chiede loro di andare a riprendersi i corpi .
Scuole e università funzionano ancora e a settembre l’ anno scolastico è ripreso più o meno in maniera regolare .
L’ intervento della Russia in Siria dopo una delle estati più difficili per il regime ha ridato speranza a molti e per le strade della città ci sono state diverse manifestazioni a favore del presidente russo Vladimir Putin .
Nell’ attacco compiuto negli ultimi giorni dall’ esercito siriano con l’ appoggio dell’ aviazione russa , il regime è riuscito a conquistare alcune città nel nord della Siria , ma ha subìto allo stesso tempo gravi perdite soprattutto di mezzi corazzati .
A Damasco , invece , è cambiato ancora poco .
Poco tempo fa , per esempio , tre studenti sono morti quando un missile è caduto nel cortile della facoltà di ingegneria , nel cuore della città .
Questo articolo non è più commentabile .
Abbonati al Post per commentare le altre notizie .